வருடம் 2080 அல்லது 2081 ஆக இருக்க வேண்டும். என்னவாயிருந்தால் என்ன? நாளை காலை விஞ்ஞானி ரான் உயிரோடிருக்கமாட்டார். விஞ்ஞானியா அல்லது அறிவியலாளரா? எது சரியான தமிழ்ப் பதம்? யாருக்கென்ன, ரானுக்கு இன்றே கடைசி தினம்.

2052-ம் ஆண்டில் தொடங்கி பூமியில் நிலவிய அதீத வெப்பத்தால், பனிமலைகள் உருகின. கடல் மட்டம் உயர்ந்து, சுனாமி போன்ற இயற்கைப் பேரழிவுகளால் உலகின் பெரும்பாலான நாடுகள் மூழ்கிய பின் எஞ்சியிருந்தவர்கள் தீவு போன்ற இந்த நிலப்பரப்பில் தங்கத் தொடங்கிப் பல வருடங்கள் ஆகிவிட்டன. இதுபோன்ற இன்னும் சில இடங்களில் மக்கள் இருக்கலாம் என நம்பிக்கை. சின்ன காலனியாக மக்கள் இருக்கும் இந்த இடத்தின் பெயர் `மெடூசா.’

தீவில் மொத்தம் 300 பேர். ஆண்கள் 164 பேர், மீதம் பெண்கள். இந்த விகிதாச்சாரம் அடிக்கடி கூடும், குறையும். முடிந்தவரை அதிகமாகாமல் பார்த்துக்கொள்வதே பெரிய பிரச்னையாய் இருந்தது. இயற்கையான தீவாக இல்லாமல், இது நீரில் மூழ்காத உயர்ந்த நிலமாக இருந்ததால் ஒரு தீவுக்கான தாவரங்கள் இல்லை. அதனால் உணவுப்பொருள்களை உருவாக்குவது முக்கியப் பிரச்னையாய் இருந்தது.