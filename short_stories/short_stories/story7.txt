ஒரு ஊரில் ஒரு மன்னர் வாழ்ந்து வந்தார். அவருக்கு வேட்டையாடுவதில் அதிகமான ஈடுபாடு. தமது ஆயுதங்களுடன் காட்டில் கொடிய மிருகங்களை வேட்டையாடி, பின்னர் நகர எல்லையில் உள்ள கோயில் மரத்தின் நிழலில் ஓய்வெடுத்து உறங்கிக் கொண்டிருந்தார்.

திடீரென்று எங்கிருந்தோ ஒரு கல் வந்து மன்னரை காயப்படுத்தி, அவரது தூக்கத்தை கலைத்தது. சுற்றி இருந்த காவலர்கள் நாலாபுறமும் சென்று, ஒரு நடுத்தர வயது பெண்ணை பிடித்து, அழைத்து வந்து மன்னரின் முன்னில் நிறுத்தினர்.

மன்னர் அந்த பெண்ணை பார்த்து, "ஏன் அம்மா என் மீது கல்லை எறிந்தாய்? அது என் தூக்கத்தை கலைத்ததுடன் என்னையும் காயப்படுத்திவிட்டது" என்று கேட்டார்.

அதற்கு அந்த பெண் அரசரைப் பார்த்து, "மன்னரே, நான் காட்டில் விறகுகள் வெட்டியும், அவற்றைப் பொறுக்கியும், நாட்டில் விற்று அதிலிருந்து கிடைக்கும் வருமானத்தில் என் குழந்தைகளுக்கு உணவளிக்கின்றேன். வந்த வழியில் மரத்தில் பழங்கள் இருந்ததைப் பார்த்தேன். என் குழந்தைகளின் பசியை போக்குவது ஒரு தாயின் கடமைதானே? அந்த பழங்களைப் பறிப்பதற்காக ஒரு கல்லை மரத்தில் எறிந்தேன். தாங்கள் மர நிழலில் உறங்கிக்கொண்டிருந்தது எனக்குத் தெரியவில்லை. நான் எறிந்த கல் தாங்கள் மீது விழுந்து தங்களை காயப்படுத்தியது. எனது தவறுக்கு மன்னித்து விடுங்கள்" என்று வினவினார்.

மன்னர் அந்த பெண்ணை பார்த்து, "பெண்ணே, நீ செய்த தவறுக்கு மன்னிப்பு கேட்கிறாய். அது உன் உயர்ந்த பண்பு. உன்னை மன்னித்து விட்டேன்" என்று கூறினார். மேலும் அப்பெண்ணுக்கு இரண்டு பசுக்களையும், கையில் செலவிற்குப் பணத்தையும் கொடுக்க ஆணையிட்டார்.

சுற்றியிருந்த காவலர்கள் மன்னரிடம், "அரசே, தங்களை கல்லால் அடித்தவளை மன்னித்ததோடு அவளுக்கு பரிசு கொடுத்தீர்கள். இது எங்களுக்கு ஆச்சரியமாக இருக்கிறது" என்றனர்.

அதற்கு மன்னர், "காவலர்களே, அறிவற்ற மரம் கல்லால் அடித்தால் பழம் தருகிறது. அவ்வாறு இருக்க, அறிவுள்ள நாம் எப்படி நடந்து கொள்ள வேண்டும்? மேலும் அவள் என்னைக் கல்லால் அடிக்கவே விரும்பியதில்லை; பழங்களை உதிர்க்கவே அதனை எறிந்தாள். அது தவறுதலாக என்னைத் தாக்கியது. அவள் தன் பிள்ளைகளின் பசியை போக்க தன் கடமையை செய்தாள். அவள் பெற்ற துன்மையில் நாம் அவளுக்கு பரிசளிக்க வேண்டும்" என்றார்.

காவலர்கள் மன்னரின் விளக்கம் கேட்டு மகிழ்ச்சி அடைந்தனர்.

நீதி: செய்த தவறுக்கு வருந்தி மன்னிப்பு கேட்பது உயர்ந்த பண்பாகும். அதனால், நாம் அறியாமல் தவறு செய்திருந்தால் உரியவரிடம் மன்னிப்பு கேட்டு பழக வேண்டும்.