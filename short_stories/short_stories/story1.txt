ஆசாரிய புஷ்பதந்தரின் புனிதமான நினைவைப் போற்றும் சித்திரை மாதம் ஷ்ருதபஞ்சமி நாளில் நகைக்கடை உரிமையாளரும், மகாநகர் ஜெயின் சேரிட்டீஸ் என்னும் அமைப்பின் தலைவரும் எண்பது கடந்த கனிந்த முதியவருமான அம்பாலால் சாந்திதாஸ் ஜெயின் ஆர்.கே.நகர், எட்டாவது மையச்சாலையில் இருந்த தன் கமிஷன் கடைக்குமுன் ஆண்டுதோறும் நடத்திவரும் அன்னதானத்தைப் பார்வையிட காலை எட்டரை மணிக்கு வந்திறங்கினார்.

அப்போதுதான் பெரிய அலுமினிய அண்டாக்களில் கூட்டாஞ்சோறும் லட்டும் வந்து இறங்கிக்கொண்டிருந்தன. கிருஷ்ணப்பா கேட்டரிங் சமையல் நிறுவனத்தின் இரண்டு ஊழியர்கள் மஞ்சள்நிறச் சீருடையுடன் அவற்றை இறக்கி, கடைமுன் இருந்த வெண்பளிங்குத் திண்ணையில் வைக்கப்பட்ட வைக்கோல் சுருணைகள் மேல் வைத்தனர். குட்டியானை எனப்படும் டாடா மினிலாரி உறுமிக்கொண்டிருக்க, அதன் ஓட்டுநர் கதவைப் பாதி திறந்து காலை வெளியே நீட்டிக்கொண்டு அமர்ந்திருந்தான். அவர்கள் அம்பாலால் சாந்திதாஸ் ஜெயின் தன் பி.எம்.டபிள்யூ காரில் இருந்து இறங்கி, பொதுவாகக் கைகூப்பியபடி கடை நோக்கி வருவதைப் பார்த்தனர்.

கடைமுன் காரை நிறுத்த இடமில்லாததால் அம்பாலால் சாந்திதாஸ் ஜெயினின் ஓட்டுநர் சுப்பராயன் காரைக் கிளப்பிப் பக்கவாட்டுச் சந்துக்குள் திருப்பி, கடைக்குப் பின்னாலிருந்த சிறிய கொட்டகைக்குக் கொண்டு சென்றான். சாலையைக் கூட்டிப்பெருக்கித் தூய்மையாக வைக்க முந்தைய நாளே அவர் பணம் கொடுத்து ஏற்பாடு செய்திருந்தார்.